---
title: "辛弃疾的诗"
date: 2023-07-29
tags: ["诗歌"]
categories: ["我爱的诗歌"]
draft: false
---

## [贺新郎·甚矣吾衰矣](https://so.gushiwen.cn/shiwenv_098e88b62d38.aspx)

邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。

甚矣吾衰矣。怅平生、交游零落，只今余几！  
白发空垂三千丈，一笑人间万事。  
问何物、能令公喜？  
我见青山多妩媚，料青山见我应如是。  
情与貌，略相似。  

一尊搔首东窗里。想渊明、《停云》诗就，此时风味。  
江左沉酣求名者，岂识浊醪妙理。  
回首叫、云飞风起。  
不恨古人吾不见，恨古人不见吾狂耳。  
知我者，二三子。